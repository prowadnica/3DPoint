---
layout: page
title: "2. Wybór materiału"
permalink: /instrukcja/krok2
---

Materiał, z którego wykonywane są tabliczki, zależy przede wszystkim od ich przeznaczenia. PLA w zupełności nada się dla większości budynków, ale całkowicie nie sprawdzi się na zewnątrz.
## Ogólne wskazówki
* Należy wybrać materiał o gładkiej powierzchni, unikać filamentów domieszkowanych włóknem węglowym, szklanym lub innymi tworzywami wpływającymi na fakturę,
* Wybrany materiał nie może charakteryzować się znacznym nitkowaniem,
* Materiały podatne na wypaczanie należy wybierać tylko do druku w komorze, drobne wypaczenia będą od razu widoczne w ułożeniu Brajla,
* Należy zadbać o odpowiednie wysuszenie materiału,
* Warto wybierać filamenty o dobrej tolerancji średnicy, np. 0,02 mm.
## Przykładowe materiały
Poniżej zamieszczamy informację o naszych doświadczeniach w pracy z różnymi materiałami.
### PLA
PLA to jeden z najprostszych materiałów do druku 3d, a przy tym doskonale się sprawdza w druku tabliczek do użytku w budynkach oraz w trakcie testów.
Powstałe tabliczki charakteryzują się przyjemną powierzchnią i wyraźnym Brajlem, a przy tym nie wymagają praktycznie żadnej obróbki i mogą być drukowane na praktycznie każdej drukarce 3d.
### PET
Popularny w druku 3d materiał o znacznie lepszej odporności od PLA, którego zastosowanie przy tabliczkach jest jednak bardzo ograniczone.
W trakcie naszych testów tego materiału od kilku różnych producentów nie byliśmy w stanie uzyskać efektu, który by nas w pełni zadowalał.
### ABS
ABS świetnie nadaje się do drukowania tabliczek, a przy odpowiednich ustawieniach może dać powierzchnię o wiele przyjemniejszą nawet od PLA. Tabliczki te są w dodatku znacznie odporniejsze na ciepło i charakteryzują się świetnymi właściwościami mechanicznymi.
Dużą wadą jest jednak konieczność drukowania w komorze lub chociaż odpowiednio odizolowanym środowisku. W przeciwnym razie łatwo o nierówności Brajla. Zdecydowanie zalecamy drukowanie z odpowiednim środkiem zwiększającym adhezję, gdyż tabliczkom zdarza się przewracać.
### ASA
ASA to najlepszy wybór do stosowania na zewnątrz, gdyż charakteryzuje się odpornością na promieniowanie ultrafioletowe, z czasem powodujące żółknięcie i pękanie modeli wykonywanych z PLA oraz ABS.
Podobnie jak ABS wymaga jednak stosowania komory, a w dodatku w trakcie naszych testów niezależnie od marki filamentu pojawiało się dość dużo drobnych błędów wymagających obróbki gotowych modeli.
### Materiały domieszkowane metalami
Tabliczki z filamentów domieszkowanych metalami charakteryzują się w dotyku nieco mniej przyjemną strukturą Brajla, za to nadrabiają te wady aspektami wizualnymi. Dzięki kryciu warstw często nie widać, że jest to druk 3d.
To dobry wybór wszędzie tam, gdzie aspekty wizualne grają pierwsze skrzypce.
### Materiały domieszkowane drewnem
Niezwykle ciekawe wizualnie, bardzo przyjemne w dotyku - Brajl umieszczany na takich tabliczkach najbardziej przypomina ten na papierze. Kochamy druki z drewna!
Niestety dużą wadą jest ogromna trudność druku. Dobranie odpowiednich parametrów wymaga bardzo wielu testów i jest czasochłonne. A jeśli parametry nie są odpowiednie, zamiast pięknego Brajla na eleganckim drewnie można otrzymać próchno na węglu.
Ogromne znaczenie ma tu także odpowiednia marka filamentu. Z niektórych filamentów uzyskiwaliśmy fenomenalne wyniki, podczas gdy z innych ledwo udawało się nam wyciskać coś, co uznawaliśmy za poprawne.
### PVB
PVB zyskuje ostatnio na popularności jako materiał o zastosowaniach estetycznych. Dzięki bardzo łatwej obróbce chemicznej w alkoholach, można w domowych warunkach uzyskać wydruki wyglądające jak te wytwarzane metodami wtryskowymi.
Niestety ta łatwość obróbki wpływa na niską odporność. Choć tabliczki drukowane z PVB wychodzą poprawnie, Brajla może z nich zetrzeć dowolny środek czyszczący. To sprawia, że ten filament nie nadaje się do drukowania tabliczek.
### PMMA
PMMA (lepiej znane jako plexiglass) to tworzywo charakteryzujące się przezroczystością. Uzyskanie przezroczystych wydruków 3d wymaga wiele pracy, ale jest możliwe, a w efekcie możemy wytworzyć tabliczki o bardzo ciekawych właściwościach optycznych.
Jest to tworzywo trudne w druku, ale z pewnością ciekawe.
### Nylon
Drukowanie tabliczek z nylonu trudno nazwać praktycznym. Materiał ten charakteryzuje się ogromną odpornością na temperatury, chemikalia i obciążenie, znacznie przekraczającymi warunki, jakim poddawane będą tabliczki.
W dodatku jest bardzo trudny w druku, wymaga stosowania komory, regularnego suszenia szpul filamentu i doboru odpowiednich ustawień.
Potraktowaliśmy to jednak jako małe wyzwanie i potwierdzamy, że tabliczki z nylonu jak najbardziej drukować się da.

Materiał ten może znaleźć zastosowanie w warunkach przemysłowych a także w przypadku powierzchni poddawanych częstemu ścieraniu.

---

[<<<< 1. Utworzenie komputerowego modelu 3d tabliczki](model.md)

[>>>> 3. Dobór parametrów i wydruk modelu](wymagania.md)